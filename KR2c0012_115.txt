# -*- mode: mandoku-view; -*-
#+TITLE: 平定準噶爾方略
#+DATE: 2015-08-24 22:26:54.404107
#+PROPERTY: ID KR2c0012
#+PROPERTY: BASEEDITION WYG    
#+PROPERTY: JUAN 正編卷六十一
<pb:KR2c0012_WYG_115-1a>¶
欽定四庫全書¶
平定準噶爾方略正編卷六十一¶
　　　乾隆二十三年九月甲申朔¶
　奨諭定邊将軍兆恵¶
　上諭大學士曰據兆恵奏稱遵㫖令伊前赴庫車察¶
　　看情形再行回京當即領兵八百名速進一抵庫¶
　　車即與雅爾哈善協心𠞰賊斷不肯半道回京有¶
　　靦顔面等語所奏肫誠勇往深得領兵大臣之體¶
<pb:KR2c0012_WYG_115-1b>¶
　　軍旅為國家重務以滿洲大臣身膺簡畀統率戎¶
　　行正當踴躍自効公爾忘私我朝簡䇿所垂忠勤¶
　　代著逺軼前古乃近来漸染惡習或至因循選懦¶
　　臨事心懷觀望或聞撤兵慶若更生曽不知奉公¶
　　體國之義謂何此風深可痛恨朕慎守國憲不得¶
　　不力為整頓今兆恵奉到前次回京之㫖不肯茍¶
　　且了事毅然以𠞰賊自任其器識實出諸臣之右¶
　　且計其具奏時並未知有雅爾哈善失機僨事不¶
<pb:KR2c0012_WYG_115-2a>¶
　　堪任用令伊往代之㫖乃如此陳奏豈揣摩而得¶
　　者朕方幸得一急公任事之大臣深為嘉悦彼畏¶
　　首畏尾之徒聞此而不愧汗交集其何以自列於¶
　　臣子耶兆恵著加恩賞戴雙眼孔雀翎以示優奨¶
　　朕於諸臣賞功罰罪一本至公毫無成見惟在諸¶
　　臣之自取耳著通行傳諭知之又¶
　諭軍機大臣曰兆恵奏稱現在領兵一千擇其馬力¶
　　有餘者八百名前往回部餘俱由烏魯木齊遣回¶
<pb:KR2c0012_WYG_115-2b>¶
　　游牧等語前因索倫察哈爾等兵在西路軍營年¶
　　久已降㫖派撥更换今據奏軍營兵丁又復前往¶
　　回部是今嵗不能即回游牧著加恩再行給賞一¶
　　次其發回兵丁由烏魯木齊巴里坤肅州資送至¶
　　京再回游牧著傳諭永貴阿里衮黄廷桂等照例¶
　　辦理¶
　　　定邊将軍兆恵疏奏擒獲賊黨衛諾克正法¶
　　　兆恵奏言臣等派副都統温布侍衛扎延保領¶
<pb:KR2c0012_WYG_115-3a>¶
　　　兵捜捕逸賊據報署㕘領哲野勒圖等詢知輝¶
　　　特台吉巴圖宰桑多木布綽和爾宰桑衛諾克¶
　　　等百餘户在阿勒坦呼斯坦游牧七月十八日¶
　　　行至其地遇賊百餘人據山結壘官兵奮撃賊¶
　　　始奔竄擒獲多木布之妻供稱伊夫被殺巴圖¶
　　　棄其㓜女潛逃衛諾克向阿勒坦呼斯坦嶺逃¶
　　　去温布因馬蹶傷脛伊子格森泰肩脇被鎗傷¶
　　　重身故令扎延保等往追将衛諾克擒獲計𠞰¶
<pb:KR2c0012_WYG_115-3b>¶
　　　賊百餘人臣等擬於前往回部時便道搜捕其¶
　　　哲野勒圖奮勉出力已給與備賞孔雀翎所有¶
　　　得功官兵及陣亡得傷者應請¶
　㫖交部酌量議叙議卹查衛諾克曽䝉¶
　恩授以侍衛職銜乃附和昂吉岱等拒守又為賊糾¶
　　　合黨衆罪不可逭因其傷重即行正法奏入得¶
　㫖温布𠞰殺輝特綽和爾等鄂拓克賊衆奮勉効力¶
　　著賞銀一百兩伊子格森泰受傷身故著加恩賞¶
<pb:KR2c0012_WYG_115-4a>¶
　　給世職令伊孫承襲其効力及陣亡得傷官兵俟¶
　　兆恵冊報時該部即照例議叙議卹¶
　　　乙酉¶
　諭辦理屯田侍郎永貴等查核収成分數¶
　上諭軍機大臣曰據永貴奏稱将兆恵所議屯田收¶
　　成分數毎人墾田二十五畆所收穀石可給八九¶
　　人之食詢問官兵等俱稱必係成熟之地一家有¶
　　四五人助力方如前數若一人墾田即盡力不過¶
<pb:KR2c0012_WYG_115-4b>¶
　　十四五畆可食三四人等語此特據緑旗官兵等¶
　　飾説遂以為實不但與兆恵所奏不符即以内地¶
　　情形而論四民之中農居其一尚能積貯有餘流¶
　　通出糶永貴等豈未聞知或因初墾之地收成歉¶
　　薄若将来由近及逺以漸増加仍執此定數安足¶
　　以給軍食可傳諭永貴等加意勸課兵丁務如農¶
　　民治田不留餘力視其所收分數再行定議具奏¶
　諭定邊右副将軍䇿布登扎布等暫回游牧休息¶
<pb:KR2c0012_WYG_115-5a>¶
　上諭軍機大臣曰昨諭䇿布登扎布富徳擒獲哈薩¶
　　克鍚喇回抵伊犁即取道前往阿克蘇今思辦理¶
　　回部已有兆恵納穆扎爾等自易竣事䇿布登扎¶
　　布在軍前効力年久撤兵後即回游牧休息來年¶
　　再至熱河扈從行圍郡王品級羅卜藏多爾濟効¶
　　力有年亦著回游牧富徳仍遵㫖前赴兆恵軍營¶
　　　丙戌¶
　上幸木蘭行圍¶
<pb:KR2c0012_WYG_115-5b>¶
　駐蹕布扈圖口布魯特使臣車里克齊等来朝¶
　賜宴¶
　命扈從王公大臣等皆預宴¶
　上以西域諸部降附来朝自乙亥丁丑戊寅三年皆¶
　　　適㑹於布扈圖口地靈佳兆若有神異¶
　賜名曰伊綿峪¶
　命更代軍前侍衛等回京¶
　上諭軍機大臣曰侍衛瑪瑺圖倫楚等軍前効力年¶
<pb:KR2c0012_WYG_115-6a>¶
　　久自應更换現在派送牛馬之侍衛瑚什科普薩¶
　　額爾登額䝉郭勒等至巴里坤交收後阿里衮即¶
　　照例給與整装銀兩令其前赴兆恵軍營兆恵酌¶
　　将軍前侍衛似瑪瑺圖倫楚行走年久者揀選四¶
　　五人調回京師其員缺即以瑚什等補用¶
　命内閣學士五吉馳驛前往哈密隨同吳達善辦事¶
　　　己丑¶
　　　以雅爾哈善奏報情節¶
<pb:KR2c0012_WYG_115-6b>¶
　申諭定邊将軍兆恵¶
　上諭軍機大臣曰雅爾哈善奏稱領兵至賽里木正¶
　　值麥熟現在速行收穫候兆恵信息即前往阿克¶
　　蘇等語所奏更為不解此時前途禾稼被野何處¶
　　不可取給自應領兵速進而量留後隊收穫以裕¶
　　軍食所得豈不更多但伊等業已如此朕亦不復¶
　　諄諭可傳諭兆恵速将雅爾哈善拏解来京前曽¶
　　降㫖以順徳訥若擒獲阿卜都克勒木尚可寛宥¶
<pb:KR2c0012_WYG_115-7a>¶
　　今既不能自應治罪如已遵㫖正法則己否則一¶
　　同拏解派徳爾森保沿途防送不可致令自戕又¶
　　據奏拏獲固原逃兵等訊係馬得勝所轄而專管¶
　　之把總宋林匿不禀報等語馬得勝失機僨事罪¶
　　不可逭著與把總宋林俱於軍營正法緑旗陋習¶
　　最宜整頓兆恵其留意辦理又¶
　諭曰閲雅爾哈善所奏各摺全無端緒即如把總周¶
　　彦恒因攻取庫車被鎗落水所𢹂礮位亦同沈溺¶
<pb:KR2c0012_WYG_115-7b>¶
　　為賊所得適游撃伍靈阿被傷未曽禀報克城後¶
　　回人等獻出礮位始補行㕘奏不思礮位若果倉¶
　　卒遺失自不妨即時禀報大槩因遇賊退怯遂為¶
　　所奪及回人獻出知不可隠始行舉首耳總兵五¶
　　福遊撃伍靈阿俱著交部嚴加察議仍著兆恵查¶
　　訊明確具奏又所奏遣厄魯特侍衛察罕庫本通¶
　　信兆恵豈軍前侍衛無一可用且即遣徳爾森保¶
　　亦何不可之有數年用兵以來将軍大臣如䇿楞¶
<pb:KR2c0012_WYG_115-8a>¶
　　玉保等雖經獲罪未有如雅爾哈善之甚者所奏¶
　　已無庸批示可録寄兆恵閲看當深以為戒仍将¶
　　現至何處情形若何作速奏聞¶
　　　庚寅¶
　　　以詢問疎脱霍集占情形¶
　申諭定邊将軍兆恵¶
　上諭軍機大臣曰䕶軍校瑚圖禮解送伯克阿里來¶
　　京朕詢以霍集占入庫車城将軍等果否聞知及¶
<pb:KR2c0012_WYG_115-8b>¶
　　逃脱時作何辦理據奏六月十六日霍集占敗走¶
　　時雖見有賊纛入城實不知為何人及收兵後衆¶
　　人即傳説霍集占入城之信且平日賊衆不敢出¶
　　戰而入城次日即分路衝突衆人益以為實隨經¶
　　伯克鄂對請於鄂根河増兵堵截迨霍集占夤夜¶
　　逃出時侍衛噶布舒報知順徳訥而順徳訥必俟¶
　　天曉往追賊已據橋斷後等語是疎脱霍集占實¶
　　順徳訥之罪然雅爾哈善哈寧阿等並未親身督¶
<pb:KR2c0012_WYG_115-9a>¶
　　戰惟恃一順徳訥所司何事况鄂根河堵截之兵¶
　　鄂對已經籌及何以疎懈如前令賊得先為之備¶
　　愈可憤恨雅爾哈善等情罪俟拏解来京時再行¶
　　研訊可傳諭兆恵以朕詢問軍前情節始知額敏¶
　　和卓鄂對等盡心効力深用為慰特予嘉奨用示¶
　　鼔勵其雅爾哈善等辦理乖繆之處或有續行查¶
　　出者亦即奏聞¶
　　　㕘贊大臣富徳疏奏右部哈薩克圖里拜及塔¶
<pb:KR2c0012_WYG_115-9b>¶
　　　什罕回人圖爾占歸誠¶
　　　富徳奏言臣等遣䝉固勒岱赫善等前往右部¶
　　　哈薩克索取哈薩克錫喇又聞塔什罕回衆與¶
　　　右部哈薩克相攻令其曉示息兵同来歸附臣¶
　　　就近進兵距莽格特城兩站駐候七月二十四¶
　　　日䝉固勒岱等報稱詢知右部哈薩克頭目圖¶
　　　里拜輝格勒徳薩薩克拜等俱在塔什罕城與¶
　　　回人爭戰特桞克已經病故伊子雅木巴拉克¶
<pb:KR2c0012_WYG_115-10a>¶
　　　游牧亦相去不逺隨傳喚到營詢知薩薩克拜¶
　　　等所在亦率四十餘人来迎據稱右部哈薩克¶
　　　係阿比里斯汗為首其塔什罕係莫勒多薩木¶
　　　什沙達圖爾占分管惟圖爾占與哈薩克爭戰¶
　　　七月十三日薩薩克拜引導與阿比里斯等相¶
　　　㑹問以哈薩克錫喇踪跡俱稱不知須候圖里¶
　　　拜来時商議十五日見圖里拜十六日阿比里¶
　　　斯等集衆来見告稱我右部薩薩克久欲歸誠¶
<pb:KR2c0012_WYG_115-10b>¶
　　　因被準噶爾隔絶今聞大兵平定準噶爾我左¶
　　　部哈薩克阿布賚歸誠受¶
　大皇帝隆恩又聞布魯特相繼歸附我等欣聞招撫¶
　　　情願入¶
　覲因年老不能逺行議遣圖里拜之子卓蘭輝格勒¶
　　　徳之族弟博索爾璊代往謹¶
　　進馬三匹並㕘贊大臣贄見馬一匹等語隨於備¶
　　　帶縀疋内分别給賞仍示云爾等已經歸誠尚¶
<pb:KR2c0012_WYG_115-11a>¶
　　　與回人争戰不如乘此解散據圖里拜告稱與¶
　　　塔什罕回人向無嫌隙因圖爾占逐我所用伯¶
　　　克莫勒多薩木什是以交惡今情願息兵遂遣¶
　　　索倫領催圖魯遜吉林領催留保馬甲額森特¶
　　　徳赫布等二十一人前往正值哈薩克塔什罕¶
　　　之衆拒河排列争水放鎗於是髙聲宣諭大國¶
　　　使臣特為息汝等爭鬭而来因為陳説利害喚¶
　　　出圖爾占與圖里拜相見伊等亦情願自此息¶
<pb:KR2c0012_WYG_115-11b>¶
　　　兵一同歸順¶
　大皇帝其回人等仍舊供哈薩克賦役至水道仍給¶
　　　與塔什罕圖爾占不勝感激議定遣人入¶
　覲遂帶領哈薩克所遣之卓蘭博索爾璊莫勒多薩¶
　　　木什所遣之黙泥雅斯前来其圖爾占使人尚¶
　　　未曽到看得右部哈薩克及塔什罕事務俱係¶
　　　圖里拜辦理等語二十九日所遣使人来至軍¶
　　　營臣詳悉曉示並将䕶送来京之官兵跟役酌¶
<pb:KR2c0012_WYG_115-12a>¶
　　　量派調又䝉固勒岱等在莫勒多薩木什處查¶
　　　出阿睦爾撤納親兄巴特瑪車凌之子伊什扎¶
　　　卜一併交䝉固勒岱等沿途看守於八月初四¶
　　　日起程赴京所有圖里拜等奏章謹齎呈¶
　御覽奏入得¶
　㫖富徳久在軍營奮勉効力今又招撫西哈薩克著¶
　　加恩交部議叙給與世職䝉固勒岱赫善等俟帶¶
　　領来使入覲時再加恩賞所有從行官兵著富徳¶
<pb:KR2c0012_WYG_115-12b>¶
　　酌量加賞有應行議叙者即造冊送部尋¶
　命譯進圖里拜等表文其文曰右部哈薩克臣圖里¶
　　　拜等跪奏¶
　大皇帝伏念臣者久思内附逺處邊末與左部阿布¶
　　　賚各長一方為準噶爾阻絶末由自通近聞左¶
　　　部輸服被¶
　恩優渥恭惟¶
　天使恵来祇領¶
<pb:KR2c0012_WYG_115-13a>¶
　宸訓得均隸臣僕誠歡誠忭謹遣臣子弟卓蘭等入¶
　覲瞻仰¶
　天顔如天覆育之¶
　聖人在上臣願竭衰駑奮勉自効永無二心倍於左¶
　　　部伏祈¶
　睿鑒又莫勒多薩木什表文曰塔什罕回人臣莫勒¶
　　　多薩木什跪奏¶
　大仁至聖普昌羣生大皇帝伏惟¶
<pb:KR2c0012_WYG_115-13b>¶
　天使恵臨臣土臣等不勝歡躍奉承¶
　諭㫖願為臣僕所有買得之厄魯特伊什扎卜亦願¶
　　　獻¶
　闕下謹遣臣弟恭聆¶
　聖諭回歸游牧宣示臣等全部但恐陳奏之詞不能¶
　　　達意實深惶悚謹奏奏入俱得¶
　㫖下部知之¶
　　　前鋒校瑚圖禮以解送回人伯克阿里至京¶
<pb:KR2c0012_WYG_115-14a>¶
　授藍翎侍衛¶
　　　辛夘¶
　上駐蹕烏蘭哈達布魯特使臣舒庫爾来朝¶
　賜宴¶
　命扈從王公大臣等皆預宴¶
　諭定邊右副将軍䇿布登扎布等索取哈薩克錫喇¶
　　　等事宜¶
　上諭軍機大臣曰昨據富徳奏報西哈薩克部落歸¶
<pb:KR2c0012_WYG_115-14b>¶
　　誠詢無哈薩克錫喇信息前聞哈薩克之額爾類¶
　　曽與交通已屢諭向彼索取計此時富徳䇿布登¶
　　扎布俱陸續前往如哈薩克錫喇實在額爾類處¶
　　萬一遲延不行縳獻即先示以進兵搜捕若仍復¶
　　支吾不妨耀我軍威務期擒獲但信息稍有不實¶
　　仍宜酌量不可輕舉滋事至伊等行糧最闗𦂳要¶
　　䇿布登扎布既經行文永貴若業已運送即與富¶
　　徳通融接濟再成衮扎布奏稱烏爾都里克臺站¶
<pb:KR2c0012_WYG_115-15a>¶
　　牲隻被賊搶奪其踪跡向阿勒坦額黙勒前去等¶
　　語䇿布登扎布等回兵時當留心搜捕毋致漏網¶
　　　侍衛上行走烏爾登託倫泰帶領布魯特使人¶
　　　等来京¶
　授烏爾登仍為三等侍衛託倫泰為藍翎侍衛¶
　　　壬辰¶
　諭都爾伯特親王䇿凌烏巴什等協心辦理游牧¶
　上諭軍機大臣曰朕念已故都爾伯特汗䇿凌抒忱¶
<pb:KR2c0012_WYG_115-15b>¶
　　効力加恩准伊子索羅木衮布襲汗名號仍授為¶
　　盟長但盟長辦理全部事務所係甚重聞伊襲封¶
　　以後時有疾病今授伊弟巴桑為副盟長巴桑亦¶
　　係年少恐未更事親王䇿凌烏巴什貝子瑪什巴¶
　　圖等誼闗同族自應視如一體可傳諭伊等悉心¶
　　協助加意辦理不可存彼我之見¶
　　　癸巳¶
　　　定邊将軍兆恵疏奏起程日期¶
<pb:KR2c0012_WYG_115-16a>¶
　　　兆恵奏言臣於八月十九等日奉到節次¶
　諭㫖以雅爾哈善等攻圍庫車失機僨事今臣速往¶
　　　辦理臣前於古爾班濟爾哈朗途次得協助雅¶
　　　爾哈善之¶
　㫖已於本月初九日起程此時雅爾哈善應已攻取¶
　　　庫車前抵阿克蘇臣擬進兵夾攻行至阿勒坦¶
　　　呼斯坦嶺雪盛路險臣與官兵等牽馬歩行兩¶
　　　晝夜現在領兵四百名輕騎先進近據雅爾哈¶
<pb:KR2c0012_WYG_115-16b>¶
　　　善遣来厄魯特侍衛察罕庫本告稱本月初六¶
　　　日已得庫車霍集占收集餘衆不過戀守巣穴¶
　　　豈能逺遁若雅爾哈善未得阿克蘇臣即作速¶
　　　攻取直抵葉爾𦍑喀什噶爾務擒霍集占中途¶
　　　所得各城以緑旗官兵駐守至臣受¶
　恩深重屢䝉寛宥即如濟爾哈朗之圍若非¶
　聖主督勅應援早已被賊戕害中心感激無能報稱¶
　　　何敢稍存家室之思乘此軍聲大振各城回衆¶
<pb:KR2c0012_WYG_115-17a>¶
　　　膽寒惟期大功速竣凱旋京師事¶
　君養親永承¶
　恩澤奏入¶
　上諭軍機大臣曰兆恵奉到辦理回部諭㫖奮勉前¶
　　進立志可嘉應無難擒獲逆賊但所奏霍集占不¶
　　過逃往喀什噶爾朕意逆賊未必如此或仍在阿¶
　　克蘇等處觀望此時計納穆扎爾三泰亦将㑹合¶
　　兆恵惟偵知霍集占所在并力圍𠞰而分兵招撫¶
<pb:KR2c0012_WYG_115-17b>¶
　　諸城告以霍集占窮蹙不日就縛爾等脅從之衆¶
　　降者無罪賊黨離心成功自速頃據吳達善奏稱¶
　　自哈密運糧至闢展毎石運費六兩三錢有竒等¶
　　語較之自歸化城運至烏里雅蘇台雖減三分之¶
　　一然以肅州至庫車計之則更覺加増可見僱值¶
　　甚昂兆恵宜收穫回人穀石加意撙節以省内地¶
　　供億之勞俱著傳諭知之¶
　諭䕶軍統領努三等酌量守候哈薩克貿易¶
<pb:KR2c0012_WYG_115-18a>¶
　上諭軍機大臣曰現在時屆季秋哈薩克貿易人等¶
　　久應到来迄今尚無信息不便在彼守候著豫備¶
　　貿易人等各回原處努三仍暫時駐劄如哈薩克¶
　　人等到来而我豫備貿易者歸程未逺亦可喚回¶
　　若為時既久努三即令臺砧人等於哈薩克經過¶
　　時以伊等行走遲滯有渝定約致商人不能守候¶
　　委曲曉示即與永徳同往庫車在兆恵軍營行走¶
　　　甲午¶
<pb:KR2c0012_WYG_115-18b>¶
　　　議備𠞰官兵就近支餉事宜¶
　　　甘肅廵撫吳達善奏言准永貴咨阿里衮移送¶
　　　奏摺内稱派往軍營之索倫察哈爾官兵由阿¶
　　　濟必濟前往烏魯木齊自該處給於口糧查本¶
　　　處向未承准廷寄即當據咨速辦但哈密巴里¶
　　　坤運到糧石俱在闢展距烏魯木齊九砧需駝¶
　　　甚多應於哈密所僱商駝加價轉運但商人等¶
　　　憚於逺行必派官兵約束今屯田正當收穫應¶
<pb:KR2c0012_WYG_115-19a>¶
　　　請另行選派又運糧商駝若本處遽行截留未¶
　　　免口糧不足且亦無項可動等語臣即行咨明¶
　　　阿里衮嗣據覆稱巴里坤駝隻存剰無多商民¶
　　　車騾亦不常有今哈密糧運往来又有夾山一¶
　　　路較為便易應聴酌量辦理等語查哈密運送¶
　　　闢展糧餉約萬餘石今官兵等兩月口糧只一¶
　　　千六七百石應請即於闢展截留運糧駝隻送¶
　　　往烏魯木齊其口糧草豆亦於闢展借給臣又¶
<pb:KR2c0012_WYG_115-19b>¶
　　　解銀一萬兩交與永貴以充僱值仍俟阿里衮¶
　　　派出官兵遣赴闢展䕶送糧運奏入得¶
　㫖軍機大臣速議具奏尋議此次索倫察哈爾官兵¶
　　　原議派往烏魯木齊再赴庫車因該地有哈薩¶
　　　克貿易馬匹一事必須照管今貿易人等尚無¶
　　　信息自應以進𠞰回部為要若紆道烏魯木齊¶
　　　則兵丁無事逺行虚糜運費應請行文永貴将¶
　　　官丁口糧即令在闢展支給徑往回部一面行¶
<pb:KR2c0012_WYG_115-20a>¶
　　　文領兵副都統福禄等由阿濟必濟就近前往¶
　　　闢展支給口糧奏入¶
　上諭曰覽吳達善所奏伊與永貴阿里衮互相推諉¶
　　情節顯然况從前令派出官兵前往烏魯木齊係¶
　　照彼時情形酌定永貴等身在地方自當就現在¶
　　機宜通融籌辦且如兵丁等行走兩月餘即已到¶
　　烏魯木齊再多行九砧至闢展裹帶口糧有何不¶
　　可以多行數日之故紛紛文移往復互相推諉並¶
<pb:KR2c0012_WYG_115-20b>¶
　　不從公事籌畫而各為其身計近来大臣辦事往¶
　　往如此永貴阿里衮吳達善俱著傳㫖嚴行申飭¶
　　永貴係承辦之人尤為非是著将軍機大臣所議¶
　　交永貴等遵照辦理前因永貴在軍營有年派書¶
　　山往代恐伊初到不諳事體永貴不必急於来京¶
　　俟辦理軍務竣事再行請㫖¶
　　　丙申¶
　　　雅爾哈善等疏奏阿克蘇回衆乞降¶
<pb:KR2c0012_WYG_115-21a>¶
　　　雅爾哈善等奏言八月二十日卡倫侍衛奎瑪¶
　　　岱等送到阿克蘇回人圖拉克圖拉克拜呈獻¶
　　　頭目摩羅阿舒爾等降文隨将来文譯出云謹¶
　　　呈¶
　天朝領兵将軍等自阿克蘇城之摩羅阿舒爾阿琿¶
　　　等及管領千人之伯克大小共聞數年来霍集¶
　　　占凌虐回人勉聽役使今大兵来臨正我等之¶
　　　幸昨因與霍集占離隔以致被攻若大兵不来¶
<pb:KR2c0012_WYG_115-21b>¶
　　　必遭其害為此謹呈等語臣等奨以言語給以¶
　　　飲食詳加詢問據稱霍集占從庫車逃往阿克¶
　　　蘇時将拜城回人移往和闐烏什復集葉爾𦍑¶
　　　等處回衆三千五百合阿克蘇烏什之衆一千¶
　　　起程向賽里木再援庫車伊之哨探人等望見¶
　　　大兵行塵報知霍集占頗為惶恐領衆回阿克¶
　　　蘇暫駐欲将阿克蘇回人亦移往烏什久皆閉¶
　　　城不從霍集占怒於本月十七日率衆攻城城¶
<pb:KR2c0012_WYG_115-22a>¶
　　　中放鎗拒敵殺十數人用事之伯克瑪瑪第畢¶
　　　里野木亦在其内霍集占逃往烏什等語臣等¶
　　　撫慰圖拉克給以印文令其先回又卡倫侍衛¶
　　　達克塔納送到阿克蘇回人瑪瑪特呼里稱係¶
　　　總管色梯巴勒氐一族隨經識認據稱霍集占¶
　　　乘怒殺瑪瑪特呼里之兄弟三人伊以逃避獲¶
　　　免乞降屬實臣等派兵五百名令端濟布等同¶
　　　伯克鄂對等於二十一日起程本日據遣往兆¶
<pb:KR2c0012_WYG_115-22b>¶
　　　恵軍前之厄魯特侍衞察罕庫本同兆恵遣来¶
　　　侍衞成果到營告稱兆恵於二十六日可至拜¶
　　　城共期成事奏入¶
　上諭軍機大臣曰阿克蘇回人當霍集占敗逃即已¶
　　閉城拒敵斯時雅爾哈善若早為進兵不特回城¶
　　久已降附而逆賊方與回衆争鬭乘機𠞰殺即擒¶
　　獲亦未可定此次乞降豈雅爾哈善之力可傳諭¶
　　兆恵仍遵前㫖将雅爾哈善拏問看来回衆俱懷¶
<pb:KR2c0012_WYG_115-23a>¶
　　二心我兵所至自必相繼迎降兆恵其迅速前進¶
　　遵照節次諭㫖奮勉辦理又¶
　諭曰雅爾哈善遣赴兆恵軍前之厄魯特侍衛察罕¶
　　庫本行走甚為迅速著傳諭兆恵查伊現在侍衛¶
　　等次加陞一級俟軍務告竣将伊户口查出令其¶
　　完聚安揷¶
　命叙卹郡王車木楚克扎布所領得功陣亡被傷官¶
　　　兵¶
<pb:KR2c0012_WYG_115-23b>¶
　上諭軍機大臣曰據扎隆阿奏稱郡王車木楚克扎¶
　　布往追恩克沿途𠞰殺賊衆看恩克踪跡渡哈屯¶
　　河藏匿原游牧亦未可定請暫回吹阿勒和碩支¶
　　給口糧俟冬季雪後追捕等語車木楚克扎布甚¶
　　屬奮勉即照伊所請辦理所領官兵内有得功及¶
　　陣亡被傷者查明酌量送部議叙議䘏¶
　　　丁酉¶
　申諭定邊将軍兆恵等㑹兵速平回部¶
<pb:KR2c0012_WYG_115-24a>¶
　上諭軍機大臣曰現在阿克蘇城已經歸附看来各¶
　　城自必相繼迎降可傳諭将軍納穆扎爾㕘贊大¶
　　臣三泰帶領索倫察哈爾及健鋭營官兵之副都¶
　　統福禄侍衛訥齊訥豐安等速行前進與兆恵㑹¶
　　合仍諭永貴等将官兵糧餉速為辦給既合兩路¶
　　大兵又益以三隊勁旅聲勢倍加雄壮回衆聞風¶
　　震懼今嵗可考成功朕佇待伊等捷奏兆恵專膺¶
　　閫寄其率先奮勉以副睠懷又¶
<pb:KR2c0012_WYG_115-24b>¶
　諭曰昨以阿克蘇乞降諭布魯特使臣等據奏波羅¶
　　泥都霍集占等從前得脱回巣以阿卜都瓜卜為¶
　　葉爾𦍑伯克其長子阿卜都薩塔爾亦為阿克蘇¶
　　伯克等語查雅爾哈善原奏無阿卜都薩塔爾之¶
　　名摩羅阿舒爾等是否将伊殺戮及拏獲送京兆¶
　　恵即查詢具奏¶
　　　戊戌¶
　諭大學士管陜甘總督黄廷桂等辦給口糧駝隻等¶
<pb:KR2c0012_WYG_115-25a>¶
　　　事宜¶
　上諭軍機大臣曰據黄廷桂奏稱踏勘運糧道路若¶
　　由巴里坤有博爾圖等處山徑險阻車不能行等¶
　　語大兵進𠞰糧運攸闗𦂳要但昨據雅爾哈善奏¶
　　軍行已至賽里木計田野收穫可得七千兵三月¶
　　之糧尚不至窘廹可傳諭黄廷桂軍營糧餉固宜¶
　　陸續接濟亦不必過於張皇既據稱哈密一路可¶
　　以運往祇須酌量情形源源轉運又所奏塔勒納¶
<pb:KR2c0012_WYG_115-25b>¶
　　沁試種豌豆已有成效塔勒納沁既可種豆由此¶
　　推之闢展吐魯番托克三烏魯木魯等處想皆可¶
　　以試種若得成熟於牧養更為有益可傳諭永貴¶
　　等将闢展等處節候地氣測騐確實即於明春佈¶
　　種所需籽粒即向黄廷桂咨取照數辦給又¶
　諭曰黄廷桂奏於安西甘肅各營孳生駝隻内㨂得¶
　　四百有竒送往哈密巴里坤應用現在供應大兵¶
　　尚無貽悞俟直𨽻山西購解到日即行㨂送等語¶
<pb:KR2c0012_WYG_115-26a>¶
　　㸔来所有駝隻祗足逓運糧餉器械而進𠞰兵丁¶
　　則不敷派撥是以黄廷桂請於官兵額支馬匹外¶
　　再給駝馬一匹此次進𠞰回部沿途城堡可居非¶
　　若與準噶爾等野戰必須䭾載帳房器什也况回¶
　　人等乞降相繼官兵到彼自可立奏膚功尤應輕¶
　　装速進以從便捷領隊大臣侍衛等至闢展支給¶
　　馬匹不必拘泥成例俱著傳諭知之¶
　諭定邊将軍兆恵豫籌駐防事宜¶
<pb:KR2c0012_WYG_115-26b>¶
　上諭軍機大臣曰覽黄廷桂奏摺有将来平定回部¶
　　仍應駐兵之語於回地情形尚未深悉回部與伊¶
　　犁不同伊犁入我版圖控制遼濶不得不駐兵彈¶
　　壓至回部平定後不過㨂選頭目統轄城堡總歸¶
　　伊犁軍營節制即從前準噶爾之於回人亦祗如¶
　　此可傳諭兆恵将来辦理回部惟於歸順人内擇¶
　　其有功而可信者授以職任管理貢賦等事具奏¶
　　請㫖至伊犁則必需大兵駐防現在作何籌畫且¶
<pb:KR2c0012_WYG_115-27a>¶
　　由近及逺以次屯田俱著於平定後一併詳悉妥¶
　　議具奏其駐防伊犁大臣即兼理回部事務¶
　　　己亥¶
　命賞給都爾伯特貝勒等銀兩¶
　上諭軍機大臣曰此次隨扈木蘭之都爾伯特貝勒¶
　　巴桑貝子額爾徳尼各賞銀二百兩貝子竒塔扎¶
　　薩克台吉䇿登䇿伯克各賞銀一百五十兩扎哈¶
　　沁公扎木禪烏梁海散秩大臣圖布慎各賞銀一¶
<pb:KR2c0012_WYG_115-27b>¶
　　百兩總管莽噶拉克賞銀五十兩都統和通賞銀¶
　　三十兩¶
　　　辛丑¶
　命暫寛刑部侍郎永貴等議處¶
　上諭軍機大臣曰永貴等追捕盗竊車需賊人未能¶
　　擒獲因命交部察議經該部議以分别降革但伊¶
　　等委員擒拏竊賊未獲尚非軍營失機可比永貴¶
　　著帶所降之級仍留刑部侍郎任定長納世通現¶
<pb:KR2c0012_WYG_115-28a>¶
　　辦屯田事務若照部議革任及帶所降之級留於¶
　　軍營恐不足資彈壓著仍以現在品級辦事俟事¶
　　竣回京該部再行請㫖¶
　　　壬寅¶
　諭分派辦理屯田事務大員¶
　上諭軍機大臣曰前以永貴在軍營年久命書山前¶
　　往更换今因屯田漸次開闢添派副都統滿泰舒¶
　　景阿二員可傳諭永貴等将現在屯田酌分兩處¶
<pb:KR2c0012_WYG_115-28b>¶
　　滿泰與書山為一處舒景阿與納世通為一處以¶
　　便稽察以專責成永貴起程時将印信交與定長¶
　　所有兩處屯田事務令其總理¶
　¶
　¶
　¶
　¶
平定準噶爾方略正編卷六十一¶
